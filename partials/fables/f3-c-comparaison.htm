<h4 class="text-center">D'un regnart et d'une segongne<br><small><i>Folios
         20v et 21r</i></small></h4>
<p class="type_recit "><span class="ln">1</span><span class="l">Regnart, qui onc bien n'abelli,</span><br><span class="ln">2</span><span class="l">Semont a mengier avec lui</span><br><span class="ln">3</span><span class="l">La segongne, sa bonne amie.</span><br><span class="ln">4</span><span class="l">Elle ne le reffuse mie</span><br><span class="ln">5</span><span class="l">Car tres bien cuide estre peüe</span><br><span class="ln">6</span><span class="l">Et a grant joye receüe,</span><br><span class="ln">7</span><span class="l">Car nul barat n’y entendy.</span><br><span class="ln">8</span><span class="l">Regnart sus la table espandy</span><br><span class="ln">9</span><span class="l">Plain pot de miel que il avoit</span><br><span class="ln">10</span><span class="l">Qu'a mengier donner lui devoit.</span><br><span class="ln">11</span><span class="l">S'il boit le miel et lesche et suce</span><br><span class="ln">12</span><span class="l">Et prie celle que mengusse,</span><br><span class="ln">13</span><span class="l">Mais n'en puet a soy riens retraire</span><br><span class="ln">14</span><span class="l">Car elle n'a bec a ce faire.</span><br><span class="ln">15</span><span class="l">Si se pourpense par quel art</span><br><span class="ln">16</span><span class="l">Elle pourra tromper Regnart.</span><br><span class="ln">17</span><span class="l">Regnart semont et appareille</span><br><span class="ln">18</span><span class="l">Tres bonne vïande a merveille,</span><br><span class="ln">19</span><span class="l">La meilleur qu'apareillier pot.</span><br><span class="ln">20</span><span class="l">Puis l'a mise dedens un pot</span><br><span class="ln">21</span><span class="l">Qui ot le col lonc et estroit</span><br><span class="ln">22</span><span class="l">Comme orinal ; de voirre estoit.</span><br><span class="ln">23</span><span class="l">Regnart n'y pot son groing bouter</span><br><span class="ln">24</span><span class="l">Ne de la vïande taster.</span><br><span class="ln">25</span><span class="l">Mais la segongne bien en goute,</span><br><span class="ln">26</span><span class="l">Jusques au fons son bec y boute.</span><br><span class="ln">27</span><span class="l">Regnart voulsist a ce besoing</span><br><span class="ln">28</span><span class="l">Qu’i eüst bec en lieu de groing.</span><br><span class="ln">29</span><span class="l">La vïande qui bon fleuroit</span><br><span class="ln">30</span><span class="l">Et qui par le voire paroit</span><br><span class="ln">31</span><span class="l">Fait a Regnart sa fain doubler</span><br><span class="ln">32</span><span class="l">Et de lescherie trembler.</span><br><span class="ln">33</span><span class="l">Bien reçoit le conchiement</span><br><span class="ln">34</span><span class="l">Que il trouva premierement :</span><br><span class="ln">35</span><span class="l">La segongne tres bien menga,</span><br><span class="ln">36</span><span class="l">Ainsi de Regnart se venga.</span><br></p>
<p class="type_morale "><span class="ln">37</span><span class="l">Qui fait ce qu'a soy ne voulroit</span><br><span class="ln">38</span><span class="l">S’il s’en repent s'est a bon droit.</span><br></p>