<h4 class="type_title ">Du cerf morant de soif<br><small><i>Folios
         65v et 66r et 66v</i></small></h4>
<p class="type_recit "><span class="ln">1</span><span class="l">Un grant cerf las que soif tenoit</span><br><span class="ln">2</span><span class="l">Boire a la fontaine venoit.</span><br><span class="ln">3</span><span class="l">S'embut assés et volentiers</span><br><span class="ln">4</span><span class="l">Et remira endementiers</span><br><span class="ln">5</span><span class="l">En l’iaue ses cornes et teste.</span><br><span class="ln">6</span><span class="l">Mout en fait grant joie et grant feste</span><br><span class="ln">7</span><span class="l">Et moult se loe et moult se prise.</span><br><span class="ln">8</span><span class="l">Mes de l'autre part trop desprise</span><br><span class="ln">9</span><span class="l">Ses megres jambes et ses piés.</span><br><span class="ln">10</span><span class="l">De l'un se duet de l'autre est liés.</span><br><span class="ln">11</span><span class="l">Le cerf illuec plus ne sejourne,</span><br><span class="ln">12</span><span class="l">Au bois arriere s'en retourne,</span><br><span class="ln">13</span><span class="l">Ou il orra telles nouveles</span><br><span class="ln">14</span><span class="l">Qui ne li seront mie beles.</span><br><span class="ln">15</span><span class="l">Car ou bois avoit veneeurs,</span><br><span class="ln">16</span><span class="l">Chiens y avoit et coureeurs</span><br><span class="ln">17</span><span class="l">Qui ne li pleist pas a oïr.</span><br><span class="ln">18</span><span class="l">Qui donc veïst le cerf fouir,</span><br><span class="ln">19</span><span class="l">Il ne le deüst pas blasmer.</span><br><span class="ln">20</span><span class="l">Or doit il bien ses piés amer ;</span><br><span class="ln">21</span><span class="l">Ne li vont ore pas ennuiant.</span><br><span class="ln">22</span><span class="l">Mes si comme il s'en va fuiant,</span><br><span class="ln">23</span><span class="l">Un bois espés s'en est venus,</span><br><span class="ln">24</span><span class="l">Par ses cornes est retenus</span><br><span class="ln">25</span><span class="l">Et arrestés en tieu manière</span><br><span class="ln">26</span><span class="l">Que il ne puet ne avant ne arriere.</span><br><span class="ln">27</span><span class="l">Par ses cornes la mort reçoit,</span><br><span class="ln">28</span><span class="l">Qui a ses piés se courreçoit,</span><br><span class="ln">29</span><span class="l">Qui sauvé et gueri l'eüssent</span><br><span class="ln">30</span><span class="l">Se ses longues cornes ne fussent.</span><br></p>
<p><i class="rend_rubrique ">La moralité<br></i></p>
<p class="type_morale "><span class="ln">31</span><span class="l">Nuls ne doit chose despiter</span><br><span class="ln">32</span><span class="l">Qui puet valoir et profiter,</span><br><span class="ln">33</span><span class="l">Ne chose ausi chiere tenir</span><br><span class="ln">34</span><span class="l">Dont dommaige li puet venir.</span><br><span class="ln">35</span><span class="l">Souvent fuions ce qui nous vaut</span><br><span class="ln">36</span><span class="l">Et de nostre bien ne nous chaut.</span><br><span class="ln">37</span><span class="l">Et qui te porte utilité,</span><br><span class="ln">38</span><span class="l">Ne dois pas avoir en vité.</span><br><span class="ln">39</span><span class="l">Ne quier pas toujours ton plaisir</span><br><span class="ln">40</span><span class="l">Profitier et estuet taisir :</span><br><span class="ln">41</span><span class="l">Par ce vendras tu a richesce.</span><br><span class="ln">42</span><span class="l">Ne te tiengne nulle paresce.</span><br><span class="ln">43</span><span class="l">Se tu vues tousjours deliter,</span><br><span class="ln">44</span><span class="l">Et toute cusantion geter,</span><br><span class="ln">45</span><span class="l">Et mener vie delitable,</span><br><span class="ln">46</span><span class="l">.i. grans despens et grande table,</span><br><span class="ln">47</span><span class="l">Et tu n’i més atemprement,</span><br><span class="ln">48</span><span class="l">Sois certains et croi fermenent</span><br><span class="ln">49</span><span class="l">Tart te sera du repentir.</span><br><span class="ln">50</span><span class="l">De ceci ne te vuil mentir,</span><br><span class="ln">51</span><span class="l">Atrempe toi selonc ta rente,</span><br><span class="ln">52</span><span class="l">Que povreté ne t’agravente.</span><br><span class="ln">53</span><span class="l">Ne te fie pas en acroire</span><br><span class="ln">54</span><span class="l">Ne en pompes ne en vaine gloire.</span><br><span class="ln">55</span><span class="l">De l'autrui ne t’a fai si gobes,</span><br><span class="ln">56</span><span class="l">N'en viandes n'en belles robes</span><br><span class="ln">57</span><span class="l">Car il convient l'escot paier.</span><br><span class="ln">58</span><span class="l">Pour ce te dois bien esmaier</span><br><span class="ln">59</span><span class="l">Quant despens plus que n'as assés.</span><br><span class="ln">60</span><span class="l">Ces dis ne soient trespassés.</span><br></p>